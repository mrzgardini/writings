Olimpiadi: maggio 2024. <a href='https://umi.dm.unibo.it/2024/05/20/olimpiadi-maggio-2024/'>https://umi.dm.unibo.it/2024/05/20/olimpiadi-maggio-2024/</a>.

Maggio e Olimpiadi (della Matematica) sono due termini con tante cose in comune. Hanno le stesse vocali, per esempio. E poi maggio è uno dei mesi centrali dell’anno olimpico.
La parte da protagonista è sicuramente delle finali nazionali, anche quest’anno a Cesenatico. È stata una grande edizione, in tanti sensi. Ne abbiamo parlato qui per il primo giorno, qui per il secondo giorno e qui per le conclusioni.

Ma nei giorni appena precedenti Cesenatico (un po’ a cavallo con aprile, quest’anno) c’è stata la Balkan Mathematical Olympiad, da cui l’Italia è tornata con una medaglia d’oro (Lorenzo Bastioni che poi è stato assieme a Enrico Zonta primo a pari merito alla gara nazionale), quattro bronzi (Matilde Iannaccone, Lorenzo Degli Atti, Simone Melis e Roberto Filippelli) e una menzione d’onore (Alessandro Lombardo).

In questi giorni, infine, si sta svolgendo a Pisa lo stage PreIMO di preparazione e finalizzazione della selezione italiana per le prossime Olimpiadi Internazionali di Matematica (IMO) previste per luglio a Bath, nel Regno Unito. E all’inizio di giugno si ricomincia con il test di ammissione allo stage Senior, con cui a settembre si aprirà il nuovo anno olimpico.
