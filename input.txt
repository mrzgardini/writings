Mathematica di David Bessis – una recensione di Nicola Ciccoli https://maddmaths.simai.eu/divulgazione/letture-matematiche/mathematica-bessis-ciccoli/

L’autore, anzitutto. Un matematico prestigioso, con le sue ricerche sul gruppo delle trecce e le sue applicazioni alla topologia, portate avanti a Yale prima e al CNRS poi, e pubblicate sulle riviste che a noi professionisti fanno accendere la lampadina: Inventiones, Annals of Mathematics… Un genio della matematica, dunque. Ecco. Partiamo proprio da qui. Non si considera proprio tale: anzi. Se l’obiettivo dichiarato del libro può sembrare un po’ ambizioso ” cambiare il vostro modo di vedere il mondo“, di certo può contribuire a cambiare una radicata idea sul ruolo del genio, quando dichiara da subito: “quando ho iniziato non ero particolarmente bravo” e prosegue “avendola sentita crescere nel corso degli anni so per certo che la mia forza matematica non era innata“.

La cosa più importante è imparare a “vedere” la matematica e questa abilità si può coltivare.

Questa tesi, ovviamente semplificata in poche righe, viene da Bessis scandagliata a fondo, con un occhio alle conseguenze sulla didattica e un altro sulle modalità pratiche di sviluppo di questo “terzo occhio”, accompagnate da citazioni di Cartesio, Grothendieck, Thurston: tutti scienziati che alle loro scoperte scientifiche hanno affiancato una riflessione solida sul modo in cui hanno raggiunto queste scoperte. Lo scopo è condividere con tutti l’idea che la matematica sia uno dei modi con cui l’uomo conosce il mondo e che rafforzare le nostre capacità matematica sia un modo efficace e al tempo stesso bello di essere ancora più umani. Che a pensarlo sia un matematico professionista che ha abbandonato la ricerca matematica per dedicarsi allo sviluppo della intelligenza artificiale è motivo di ulteriore fascino.
