Ecco come i servizi russi reclutano studenti stranieri a Mosca

La prima è una studentessa di Mgimo, una delle più prestigiose università russe che però compare nella lista di 21 “entità” contro cui il Canada, membro del G7, ha imposto sanzioni il 30 settembre perché “complici” del Cremlino nell’aver “generato e diffuso disinformazione e propaganda”. È entusiasta della Russia. “Quella che vedete in Italia non è la realtà della Russia: qui si sta benissimo. È un Paese libero che dà opportunità a tutti”, ha detto Cecchini in un’intervista al quotidiano La Stampa. Invece, “quella che vedete in Occidente è una narrazione distopica frutto della propaganda anti-russa”, ha aggiunto spiegando che Vladimir Putin non è un dittatore.

Il secondo, Amedeo Avondet, studente di giurisprudenza all’Università di Torino, è il leader di Italia Unita, nome che riprende quello del partito di Putin, Russia Unita. Ha un passato tra i giovani di Fratelli d’Italia, oggi rinnegato, una visione ideologica aderente a quella di Putin e un ego importante con ambizioni da presidente del Consiglio: “Se la Russia dovesse darci soldi lo sapreste subito, perché sarei pronto a sfidare [Giorgia] Meloni come futuro primo ministro”. Ci fossero anche i soldi, sarebbero tre su quattro gli elementi presenti dell’acronomio Mice (money, ideology, compromise/coercion, ego) che descrive i motivi per i quali un soggetto può tradire il suo Paese.

La terza, Camilla Trogu, anche lei oggi a Mosca, sui social elogia la vita in Russia, la sanità, i divertimenti per i turisti, la presunta libertà sotto il regime di Putin. Recentemente ha anche partecipato a un convegno dal titolo “Il nazismo ucraino nel XXI secolo” nella sede dell’agenzia di stampa Tass.

Un recente rapporto del think tank britannico Royal United Services Institute ha evidenziato come gli studenti stranieri nelle università russe siano “un obiettivo importante dell’intelligence militare russa”, ovvero il Gru. Il cosiddetto Centro 161 dispone di “un budget per pagare borse di studio e costo della vita come metodo di reclutamento” per studenti “provenienti dai Balcani, dall’Africa e da altre regioni in cui sono ancora attivi scambi con le istituzioni educative russe”. “Poiché questi individui appartengono spesso alle élite dei Paesi obiettivo, sono di per sé preziose fonti di intelligence. Ma sono anche degli utili facilitatori”, prosegue il rapporto.
<a href='https://formiche.net/2024/02/servizi-russi-reclutamento-studenti-stranieri-rusi/'>https://formiche.net/2024/02/servizi-russi-reclutamento-studenti-stranieri-rusi/</a>
