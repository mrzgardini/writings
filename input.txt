Per soddisfare la richiesta di nuovi target da colpire - sostiene un lungo reportage del Guardian, basato in larga parte su un’inchiesta pubblicata su due media israeliani critici del loro attuale governo, Local Call e +972 Magazine - l'IDF avrebbe fatto affidamento su Lavender, un sistema che genera un database di individui che avrebbero le caratteristiche di un militante di Hamas o della PIJ (Palestinian Islamic Jihad).
Lavender avrebbe svolto un ruolo centrale nei bombardamenti sui palestinesi, soprattutto durante le prime fasi della guerra, afferma l’inchiesta. E la sua influenza sulle operazioni militari sarebbe stata tale da indurre i militari a trattare i risultati del sistema di AI "come se si trattasse di una decisione umana", sostiene +972 Magazine. 
L'esercito avrebbe autorizzato gli ufficiali ad adottare le liste di target identificate da Lavender, senza alcun obbligo di verificare a fondo il motivo per cui il sistema aveva fatto quelle scelte o di esaminare i dati di intelligence grezzi su cui si basavano.
Il sistema Lavender si aggiunge a un altro sistema di intelligenza artificiale, noto sui media come "Habsora/Gospel", di cui si era già parlato in passato. Ma una differenza fondamentale tra i due sistemi è nella definizione del bersaglio: mentre Gospel contrassegna gli edifici e le strutture da cui opererebbero i militanti, Lavender individua persone - e le inserisce in una kill list, una lista di persone da uccidere.
In risposta a questa inchiesta, riporta ancora il Guardian, l'IDF ha dichiarato in un comunicato che le sue operazioni sono state condotte in conformità alle regole di proporzionalità del diritto internazionale. Che Lavender sarebbe solo un database utilizzato "per incrociare le fonti di intelligence” e non sarebbe “un elenco di operativi militari confermati”. E ha affermato di non utilizzare un “sistema di intelligenza artificiale che identifica gli operativi terroristici o cerca di prevedere se una persona è un terrorista".
Inoltre l'IDF respinge categoricamente l'affermazione dell’esistenza di qualsiasi policy di uccisione di decine di migliaia di persone nelle loro case.
“L'AI come pretesto per una violenza mortale”, ha commentato pure la linguista e critica dell’hype sull’intelligenza artificiale Emily Bender. Anche Claudio Agosti, della no profit AI Forensics, mette in guardia dal rischio di cadere nella narrazione che è “la tecnologia che sta facendo il lavoro, non è colpa tua”. Anche per Meredith Whittaker (Signal), “​​dobbiamo assicurarci che l'AI non sia usata per facilitare la fuga computazionale dalle colpe”
“il sistema Lavender è un'estensione dell'uso di tecnologie di sorveglianza da parte di Israele sui palestinesi sia nella Striscia di Gaza che in Cisgiordania. Shtaya, che risiede in Cisgiordania, ha dichiarato a The Verge che questi strumenti sono particolarmente preoccupanti alla luce delle notizie secondo le quali le startup israeliane della difesa sperano di esportare all'estero la loro tecnologia testata in battaglia”.
<a href='https://guerredirete.substack.com/p/guerre-di-rete-gaza-la-guerra-lai'>https://guerredirete.substack.com/p/guerre-di-rete-gaza-la-guerra-lai</a>
